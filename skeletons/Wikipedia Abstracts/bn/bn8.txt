২০০৮ গ্রীষ্মকালীন অলিম্পিকে ওয়েল্টারওয়েট প্রতিযোগিতা ছিল পঞ্চম সর্বাধিক ওজনের অপেশাদার মুষ্টিযুদ্ধের বিভাগ, আর তা অনুষ্ঠিত হয় ওয়ার্কার্স ইন্ডোর এরিনাতে। সেই সব মুষ্টিযোদ্ধা ওয়েল্টারওয়েট শ্রেণীভুক্ত হত, যারা ৬৯ কিলোগ্রাম (১৫২. ১ পাউন্ড) থেকে কম ওজনের। অলিম্পিকে মুষ্টিযুদ্ধের অন্যান্য বিভাগের মত, এটিও সরাসরি একক-অপনয়ন পদ্ধতিতে পরিচালিত হয়। সেমিফাইনালে পরাজিত দুই প্রতিযোগীর উভয়কেই ব্রোঞ্জ পদক প্রদান করা হয়, যাতে কোনো প্রতিযোগীকেই তার প্রথম পরাজয়ের পর আর লড়তে না হয়। এক একটি লড়াইয়ে মোট চারটি দুই মিনিটের রাউন্ড হয়, যেখানে প্রতি রাউন্ডের শেষে ১মিনিটের বিরতি থাকে। শুধুমাত্র দস্তানার সামনের সাদা অংশ দিয়ে মাথা বা শরীরের উপরিভাগে (কোমর থেকে উপরে) ঘুষি মারলেই তা পয়েন্টের জন্য গ্রাহ্য হবে। প্রতিটি লড়াইয়ে পাঁচ জন বিচারক থাকেন; তাঁদের মধ্যে অন্ততঃ তিনজনকে ঘুষি মারার এক সেকেন্ডের মধ্যে ইশারা করতে হবে ঐ ঘুষি স্কোর করার জন্য। লড়াইয়ের শেষে যে প্রতিযোগী সর্বাধিক বৈধ ঘুষি মেরেছে, সেই বিজয়ী ঘোষিত হয়।