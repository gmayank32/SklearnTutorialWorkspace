একতেশ্বর পশ্চিমবঙ্গের বাঁকুড়া জেলার একটি পর্যটন কেন্দ্র। এটি পূর্বে একটি গ্রাম ছিল। বর্তমানে একতেশ্বর বাঁকুড়া শহরের শহরতলি অঞ্চল। এটি দ্বারকেশ্বর নদের তীরে অবস্থিত। অঞ্চলটির নাম স্থানীয় একতেশ্বর শিব মন্দিরের নাম থেকে উদ্ভুত হয়েছে। বিষ্ণুপুরের রাজারা এই মন্দিরটি নির্মাণ করেছিলেন। মন্দিরটি লালমাটিতে নির্মিত, তবে কয়েকটি অংশ বেলেপাথর ও ইঁটের দ্বারা নির্মিত। প্রতি বছর চৈত্র মাসে এখানে মহাসমারোহে চরক পূজা অনুষ্ঠিত হয়। একতেশ্বর মন্দিরে শিবের একপদ মূর্তি নামে একটি বিশেষ রূপ পূজিত হয়। মন্দিরটির শক্ত কাঠামো এর বৈশিষ্ট্য, যা বাংলায় সচরাচর দেখা যায় না। মন্দিরটি বাংলা শৈলীতেও নির্মিত নয়। এর উপরের ভাগটি হয় ভেঙে পড়েছে, নয়তো এর নির্মাণ অসম্পূর্ণই থেকে গিয়েছিল। মন্দিরের দেবতা একপদেশ্বর হলেও, বর্তমান মূর্তিটি তাঁর নয়। অতীতেও এখানে কখনো একপদেশ্বরের মূর্তি ছিল কিনা তা সঠিক জানা যায় না। কথিত আছে, বিষ্ণুপুর ও সামন্তভূম রাজ্যের মধ্যে সীমান্ত বিবাদ দেখা দিলে শিব স্বয়ং এই দুই রাজ্যের মধ্যে মধ্যস্থতা এবং দুই রাজ্যের ভাগ্য নির্ধারকের ভূমিকা গ্রহণ করেছিলেন।