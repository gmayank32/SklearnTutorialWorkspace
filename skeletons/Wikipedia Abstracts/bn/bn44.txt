জ্যাকি চ্যান, এসবিএস, এমবিই একজন হং কং ভিত্তিক অভিনেতা, অ্যাকশন কোরিওগ্রাফার, চলচ্চিত্র প্রণেতা, রঙ্গ অভিনেতা, চলচ্চিত্র পরিচালক, প্রযোজক, চিত্রনাট্য লেখক, উদ্যেক্তা, কণ্ঠশিল্পী, ও স্টান্ট পারফর্মার। তাঁর চলচ্চিত্রগুলোতে তিনি শারীরিক কসরতপূর্ণ মারামারির দৃশ্য, হাস্যরসাত্মক ভঙ্গি ও আবির্ভাব, অপ্রচলিত অস্ত্রের ব্যবহার, ও স্টান্ট দৃশ্যের জন্য সুপরিচিত। ষাটের দশক থেকে শুরু করে জ্যাকি চ্যান আজ পর্যন্ত একশরও বেশি চলচ্চিত্রে অভিনয় করেছেন। তাঁর অভিনেতা পরিচয় তাঁকে হং কং অ্যাভিনিউ অফ স্টার ও হলিউড ওয়াক অফ ফেম-এ স্থান করে দিয়েছে। চ্যান একজন সাংস্কৃতিক আইকন হিসেবে পরিচিত। অভিনয় ছাড়াও সংস্কৃতির বিভিন্ন দিকে তাঁর পদচারণা রয়েছে। অভিনয়ের পাশাপাশি তিনি একজন পপ সঙ্গীতশিল্পী। চীনে একজন ক্যান্টোপপ ও ম্যান্ডোপপ তারকা হিসেবেও তিনি জনপ্রিয়। তাঁর বেশ কিছু নিজস্ব অ্যালবাম রয়েছে। এছাড়াও তাঁর অভিনিত অনেক চরচ্চিত্রের থিম সঙ্গীতেও তিনি কণ্ঠ দিয়েছেন। বাস্তব উপস্থিতির পাশাপাশি অনেক কার্টুন ও ভিডিও গেমেও জ্যাকি চ্যানর উপস্থিতি বিদ্যমান।