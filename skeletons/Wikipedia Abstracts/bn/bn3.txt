সূর্য হিন্দুধর্মের প্রধান সৌর দেবতা। তিনি আদিত্যগণের অন্যতম এবং কশ্যপ ও তাঁর অন্যতমা পত্নী অদিতির পুত্র। কোনো কোনো মতে তিনি ইন্দ্রের পুত্র। সূর্যের কেশ ও বাহুর সোনার। তিনি সপ্তাশ্ববাহিত রথে আকাশপথে পরিভ্রমণ করেন। তাঁর রথের ঘোড়াগুলি সাতটি পৃথক পৃথক রঙের, যা রঙধনুর সাত রঙের প্রতীক। তিনি রবিবারের অধিপতি। হিন্দু ধর্মীয় সাহিত্যে সূর্যকে যথেষ্ট গুরুত্ব প্রদান করা হয়েছে। কারণ তিনিই একমাত্র দেবতা যাঁকে মানুষ প্রত্যহ প্রত্যক্ষ করতে পারেন। এছাড়াও, শৈব ও বৈষ্ণবেরা সূর্যকে যথাক্রমে শিব ও বিষ্ণুর রূপভেদ মনে করেন। উদাহরণস্বরূপ, বৈষ্ণবেরা সূর্যকে সূর্যনারায়ণ বলে থাকেন। শৈব ধর্মতত্ত্বে, শিবের অষ্টমূর্তি রূপের অন্যতম হলেন সূর্য। সূর্যের অন্যান্য নামগুলি হল বিবস্বান, রবি (অর্থাৎ, "আগুনপাখি"), আদিত্য (অর্থাৎ, "অদিতির পুত্র"), পূষা ("শ্রেষ্ঠ পাপনাশক"), দিবাকর ("দিনের স্রষ্টা"), সবিতৃ ("উজ্জ্বলকারী"), অর্ক ("রশ্মি"), মিত্র ("বন্ধু"), ভানু ("আলোক") ভাস্কর ("আলোকনির্মাতা"), গ্রহপতি ইত্যাদি।