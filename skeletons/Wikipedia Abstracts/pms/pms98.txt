La Màira (an italian Maira o Macra, an provensal alpin Mairo) a l'é 'n fium ëd la provincia ëd Coni, afluent ëd drita dël Pò. A nass sota al Còl Maurin; a traversa peu la valada ch'a pòrta 'l nòm dël fium. Arlongh la valada a bagna pais come La Marmo, Stròp, San Damian, Cartignan, Droné e Ël Vilar San Costans. Intrand ant la pian-a a taca a viré a nòrd, bagnand ij teritòri 'd Busca, Vila Falèt, Votignasch, Savian, Cavlimor (andoa ch'a cheuj j'eve dël Gran-a) e Racunis. Arivà 'nt ël teritòri 'd Lombriasch, as campa 'nt ël Pò. Truch e branch a l'ha na portà media ëd 13,5 m/sec.