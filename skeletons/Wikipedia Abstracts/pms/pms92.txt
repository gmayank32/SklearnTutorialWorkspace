Matemàtich. John Charles Fields a l'era nassù a Hamilton, ant l'Ontario, dël 1863 e a l'é mòrt a Toronto ai 9 d'aost dël 1932. A l'é laureasse dël 1884 a l'Università ëd Toronto e a l'é stàit premià con na mudaja d'òr. Tre agn pì tard a l'é dotorasse a la Johns Hopkins. Apress un curt perìod ëd travaj a l'Allegheny College an Pennsylvania, a l'ha tramudà an Almagna e a l'ha studià con Fuchs, Frobenius, Hensel e Schwarz. A cost perìod a armonta soa amicissia con Mittag-Leffler. Dël 1902 a l'é tornà a l'Università ëd Toronto, anté ch'a l'é restà fin-a a soa mòrt. Dël 1924 a l'ha organisà e pressiedù ël congress antërnassional dij matemàtich a Toronto. A l'é stàit tant bon a oten-e dj'agiut finansiari che a la fin a l'han fin-a vansà dij sòld, ch'a son servì për ancaminé a finansié le mudaje Fields. An efet, Fields a l'é autor ëd travaj significativ an matemàtica, e a l'ha arseivù vàire onorificense dont l'elession a la Sossietà Real; tutun al di d'ancheuj a l'é dzortut arcordà për le mudaje che, contra sò desideri, a l'han pijà sò nòm.