Perang Ossetia Selatan 2008 merupakan perang darat, udara dan laut yang melibatkan negara Georgia, Persekutuan Rusia dan republik Ossetia Selatan dan Abkhazia yang ingin berpisah dari Georgia. Perang ini bermula pada 8 Ogos 2008 dan secara besarnya berakhir pada 14 - 16 Ogos 2008 dengan gencatan senjata. Perang tercetus setelah perjanjian gencatan senjata antara Georgia dan Ossetia Selatan tidak dapat bertahan (kedua-dua pihak saling menyalahkan satu sama lain atas kegagalan gencatan senjata), lalu Georgia menceroboh Ossetia Selatan dengan bala tentera yang besar yang meranapkan kota Tskhinvali. Seorang pegawai kanan Kementerian Pertahanan Georgia berkata negaranya hendak "memulihkan perintah berperlembagaan" terhadap kawasan Ossetia Selatan. Kerajaan Georgia berkata tenteranya telah dikerah untuk menamatkan bedilan puak pemisah Ossetia Selatan terhadap orang awam Georgia. Rusia bertindak balas pada hari kemudian dengan mengerahkan tenteranya ke Ossetia Selatan, agar mengusir tentera Georgia dari Tskhinvali sambil meneruskan pengeboman sasaran dan prasarana tentera Georgia. Perdana Menteri Rusia Vladimir Putin menyatakan bahawa Georgia sedang "menghapuskan rakyat sendiri" sementara Presiden Dmitry Medvedev menyatakan bahawa tujuan negaranya adalah "untuk memaksa pihak Georgia agar beraman", serta beliau "wajar melindungi nyawa dan maruah warga Rusia di mana jua mereka berada," iaitu menyentuh pasukan pengaman Rusia (yang turut mengalami kematian akibat serangan Georgia) dan mungkin juga kira-kira 90% penduduk awam di Ossetia Selatan yang memegang pasport Rusia. Rusia kemudian turut memasuki Georgia.