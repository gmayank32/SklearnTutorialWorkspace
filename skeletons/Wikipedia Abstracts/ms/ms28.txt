Pada 5 Jun 1905, Poincare memberi ucapan yang membincangkan kertas kerja Lorentz 1904 kepada Akademi Sains di Paris, dan beberapa hari kemudian, sebuah versi lima halaman mengenai ucapan itu diterbitkan dalam Comptes Rendus de l'Academie des Sciences, v140, m.s. 1504-08. Beliau menulis bahawa "hasil-hasil yang saya memperolehi bersetuju dalam semua perkara yang penting dengan perkara yang dikemukakan oleh Lorentz; saya hanya membuat sedikit pengubahsuaian dan melengkapkan perincian untuk sebilangan perkara" (Poincare 1905). Beliau menambah bahawa "perkara penting yang diasaskan oleh Lorentz adalah bahawa persamaan-persamaan medan elektromagnet tidak diubahkan oleh sesuatu transformasi yang tertentu (yang saya akan merujuk dengan nama Lorentz)". Poincare kemudian menulis transformasi-transformasi Lorentz dalam bentuk yang moden, setelah memperkenalkan tatatanda yang berbeza sedikit daripada tatatanda yang digunakan oleh Lorentz, dan menyusun semula persamaan-persamaan secara algebra. Poincare juga memberikan ungkapan-ungkapan yang berbeza daripada ungkapan Lorentz untuk ketumpatan cas elektrik dan arus perolakan bagi satu elektron yang bergerak terhadap kerangka bergerak (dan bergerak terhadap kerangka rehat) dan oleh itu, menerbitkan ungkapan-ungkapan untuk daya elektrik bagi elektron yang bergerak itu yang berbeza "sedikit daripada ungkapan Lorentz" (Poincare 1905). Beliau berkata bahawa "ensembel untuk transformasi-transformasi itu bersama-sama dengan semua putaran ruang" merupakan satu kumpulan (tetapi tidak memberi perincian bukti), dan mengaitkan sifat kumpulan ini dengan kemustahilan untuk mengukur gerakan mutlak. Poincare memerhatikan bahawa beliau dipengaruhi oleh hasil-hasil Lorentz untuk menganggap bahawa "inersia adalah fenonema elektromagnet pada sepenuhnya," seperti yang telah dianggap secara umum sejak uji kaji Kaufmann" (Poincare 1905).